---
external: false
title: "Tři prohřešky proti zákonům"
description: "Několik příkladů zajímavého designu přímo ze života."
ogImagePath: "/images/240605-real-teaser.webp"
bgColor: "teaser-purple"
date: 2024-06-05
---
Začneme zlehka ikonickou scénou, jejíž variace jsou hustě zastoupené na každém internetovém rohu. Já tu svoji vyfotil loni na podzim, cestou na konferenci [FrontKon](https://frontendisti.cz/konference) v Brně. Letos je konference v Praze, takže se bude muset prošlapat cesta jinudy.

![Brno](/images/240605-real-1.webp)

## Millerova bageta

Pro druhý příklad se přesuneme do Olomouce. Kousek od centra, téměř coby bagetou dohodil, tu už řadu let plní žaludky [Bagetárna Golem](https://maps.app.goo.gl/LgFYsTHj8rfSM1D98). Zatímco jejich bagety získávají v hodnocení plné počty hvězdiček, jejich realizace menu je už méně hvězdná. Přesně 78 baget v nabídce, podobný počet burgrů a k tomu ještě nějaké ty chuťovky na doplnění. Všechno hezky na první dobrou s minimalistickým členěním.

![Bagety](/images/240605-real-2.webp)

To si tak přečtete popis jedné bagety (ještě pro zpestření nazvané třeba Fanóšova, Tornádo nebo Mamut) a u čtení té další už absolutně netušíte, co bylo v té předchozí.

A pak si dáte radši párek v rohlíku, protože tam je jen jediná volba. Kečup nebo hořčici? [Miller's law](https://lawsofux.com/millers-law/) v praxi.

> Průměrný člověk dokáže udržet v pracovní paměti pouze 7 (plus mínus 2) položek.\
**George Miller**

## Dům Kurta Koffky

[Gestalt principy](https://www.interaction-design.org/literature/topics/gestalt-principles) mají všichni v malíku, aniž by nutně vůbec kdy to divné německé slovo zaslechli. Blízkost, Podobnost nebo třeba Symetrii používají i hard core back-end devs, co musí jednou za čas poslat něco na frontend.

Škoda, že se toho nedržel architekt tohoto domu. Ale spíš to vypadá, že v procesu realizace žádný architekt nebyl. Trhá mi to oči pokaždé, když jedu kolem.

![Dům](/images/240605-real-3.webp)

## Jakubův ovladač

Zakončíme trochu pozitivněji. S tímto ovladačem dataprojektoru jsme se potkali na nějakém mém školení a překvapivě to nebyla láska na první stisk. Dokonce ani na druhý nebo třetí.

Vytrvale jsem se snažil vypínat projektor pomocí tlačítka pro zapnutí a divil se, proč to nejde. Nešlo to proto, že 98 % předchozích ovladačů, které jsem držel v ruce, mělo jen jedno sdružené tlačítko pro zapnutí a vypnutí. Schválně se mrkněte na ten váš v zasedačce.

![Ovladač](/images/240605-real-4.webp)

V tomto případě se jedná o hezkou aplikaci [Jacob’s law](https://lawsofux.com/jakobs-law/):

> Návštěvníci vašeho webu tráví většinu času na jiných webových stránkách než na té vaší.\
**Jacob Nielsen**

Aneb *držitelé vašeho ovladače drželi v ruce většinou jiný ovladač než ten váš*.
